# Basiselementen

Een **programma** is een reeks instructies die specificeren hoe een bewerking gedaan moet worden. Zo'n bewerking kan wiskundig zijn, zoals het oplossen van een stelsel vergelijkingen, of het vinden van de nulpunten van een polynoom. Maar het kan ook om een symbolische bewerking gaan, zoals het zoeken en vervangen van tekst in een document.

Hoewel de details verschillen, is er een beperkt aantal **instructies** dat in feite voorkomt in elke programmeertaal:

gegevensinvoer (input)
: Verkrijgen van gegevens van het toetsenbord, uit een bestand of bijvoorbeeld via het internet.

gegevensuitvoer (output)
: Laten zien van gegevens op het scherm, wegschrijven naar een databestand of op een andere manier.

berekeningen
: Uitvoeren van basale wiskundige bewerkingen zoals optellen en vermenigvuldigen.

voorwaardelijke actie (conditional execution)
: Controleren of aan een voorwaarde voldaan wordt en afhankelijk daarvan de juiste code uitvoeren.

herhaling (repetition)
: Een actie herhaaldelijk verrichten, vaak met wat variatie.

En geloof het of niet, maar dat is zo'n beetje alles wat je nodig hebt. Elk programma dat je ooit gebruikt hebt op de computer, hoe ingewikkeld ook, bestaat in de basis uit instructies van deze soort. **Programmeren** kun je zien als het opdelen van een grote, complexe taak in steeds kleinere subtaakjes, tot je een programma kunt **implementeren** in een programmeertaal, opgebouwd uit bovenstaande vijf elementen.

Hieronder vind je enkele van deze elementen zoals je ze in Python kunt terugvinden. De oplossing voor de eerste opdracht kun je straks met behulp van deze elementen implementeren.
